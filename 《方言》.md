abbrlink: 30916
title: 《方言》
categories:
  - 历史文献摘录
---
鍑，北燕朝鮮洌水之間或謂之錪，或謂之鉼。江淮陳楚之間謂之錡，或謂之鏤。吳揚之間謂之鬲。

釜，自關而西或謂之釜，或謂之鍑。

甑，自關而東謂之甗，或謂之鬵，或謂之酢餾。

 盂，宋楚魏之間或謂之㿿。㿿謂之盂，或謂之銚銳。㿿謂之櫂，盂謂之柯。海岱東齊北燕之間或謂之𥁠。

㿿、椷、盞、䀀、閜、𥂸、𥂓，桮也。秦晉之郊謂之㿿。自關而東趙魏之間曰椷，或曰盞，或曰䀀。其大者謂之閜。吳越之間曰𥂸，齊右平原以東或謂之𥂓。桮，其通語也。

瓬、瓭、𤮢、䍃、㽀、㼻、甀、瓮、瓿甊、㽈，甖。靈桂之郊謂之㼚，其小者謂之瓭。周魏之間謂之𤮢，秦之舊都謂之㽀，淮汝之間謂之䍃，江湘之間謂之㼻。自關而西晉、之舊都河汾之間，其大者謂之甀，其中者謂之瓿甊。自關而東趙魏之郊謂之瓮，或謂之甖。東齊海岱之間謂之㽈。甖，其通語也。

戟，楚謂之釨。凡戟而無刃秦晉之間謂之釨，或謂之鏔，吳揚之間謂之戈。東齊秦晉之間謂其大者曰鏝胡，其曲者謂之鉤釨鏝胡。

三刃枝，南楚宛郢謂之**匽戟**。其柄自關而西謂之柲，或謂之**殳**。

 矛，吳揚江淮南楚五湖之間謂之鍦，或謂之鋋，或謂之鏦。其柄謂之矜。

𤭐謂之㽌。